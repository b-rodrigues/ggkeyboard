26 De Jesus sot zu sengen Apostelen: "Fäert d’Mënschen net! Et ass nämlech näischt zougedeckt, wat net géif opgedeckt ginn, an et ass näischt verbuergen, wat net géif bekannt ginn.
27 Wat ech iech an der däischterer Nuecht soen, dat verzielt am hellen Do! A wat dir an d’Ouer gepëspert kritt, dat verkënnegt op den Diech!
28 Fäert net déi, déi zwar de Kierper doutmaachen, ma déi d’Séil net doutmaache kënnen! Fäert villméi deen, deen esouwuel d’Séil wéi och de Kierper an der Häll zerstéiere kann!
29 Ginn net zwéi Spatze fir een Zantimm verkaaft? An dach, ouni äre Papp fällt net een eenzege vun hinnen op de Buedem erof.
30 Bei iech awer sinn esouguer d’Hoer um Kapp alleguer gezielt.
31 Fäert also net! Dir sidd méi wäert wéi déi sëllege Spatzen.
32 Wien zu mir hält bei de Mënschen, zu deem halen och ech bei mengem Papp am Himmel.
33 Wie mech awer verleegent virun de Mënschen, dee verleegenen och ech viru mengem Papp am Himmel."
38 De Jesus sot zu senge Jünger: "Dir hutt héieren, datt gesot ginn ass: A fir A, an Zant fir Zant.
39 Ech awer soen iech: Leescht deem Béise kee Widderstand! Am Géigendeel: Wann een dir eng op dee rietse Bak gëtt, dann hal him och deen aneren duer!
40 A wann een dir de Prozess maachen an däin Hiem huele wëllt, da looss him och de Mantel!
41 A wann een dech zwéngt, eng Meil mat him ze goen, da géi der zwou mat him!
42 A wann een dech fir eppes freet, da gëff him et, a wann een eppes vun dir léine wëllt, dann dréi him net de Réck!
43 Dir hutt héieren, datt gesot ginn ass: Du solls däin Nächste gär hunn, an du solls däi Feind haassen!
44 Ech awer soen iech: Hutt är Feinde gär a biet fir déi, déi iech verfollegen,
45 fir datt dir Kanner vun ärem Papp am Himmel gitt! Hie léisst nämlech seng Sonn opgoen iwwer deene Béise grad ewéi iwwer deene Gudden, an hie léisst et reenen op déi Gerecht grad ewéi op déi Ongerecht.
46 Wann dir nëmmen déi gär hutt, déi iech gär hunn, wat fir e Loun sollt dir duerfir kréien? Maachen net och d’Steierandreiwer dat?
47 A wann dir nëmmen är Gesëschter gréisst, wat maacht dir dann Extraes? Maachen net och d’Heeden dat?
48 Dir sollt also vollkomme sinn, esou wéi äre Papp am Himmel vollkommen ass."
13 Wéi de Jesus aus Galiläa erof un de Jordan bei de Johannes komm ass, fir sech vun him deefen ze loossen,
14 wollt de Johannes hien dovun ofhalen a sot zu him: “Ech hätt et néideg, fir mech vun dir deefen ze loossen, an du kënns bei mech?”
15 De Jesus huet him geäntwert: “Looss gewäerden! Et ass nämlech un äis, déi ganz Gerechtegkeet z’erfëllen.” Dunn huet de Johannes de Jesus gewäerde gelooss.
16 Soubal wéi de Jesus gedeeft war, ass hien aus dem Waasser eropkomm. A kuck, den Himmel ass opgemaach ginn, an de Jesus huet dem Herrgott säi Geescht gesinn op sech erofkomme wéi eng Dauf.
17 An eng Stëmm aus dem Himmel sot: “Dat hei ass mäi Jong, an ech hunn hie gär; hie steet a menger Gonscht!”
1 Wéi et deen éischten Dag vun der Woch, also den Dag nom Sabbat, hell ginn ass, sinn d’Maria vu Magdala an déi aner Maria nom Graf kucke gaang.
2 An hei, op eemol huet de Buedem ugefaang, ferm ze zidderen: Dem Här säin Engel ass nämlech vum Himmel erofkomm, hien ass dohi gaang, huet de Steen ewechgerullt an huet sech dropgesat.
3 Hien huet ausgesi wéi e Blëtz, an säi Kleed war wäiss wéi Schnéi.
4 D’Wiechter hu geziddert, esou eng Angscht haten si virun him, an si ware wéi dout.
5 Dunn huet den Engel zu de Frae gesot: "Fäert net! Ech weess, dir sicht de Jesus, dee Gekräizegten.
6 Hien ass net hei: Hien ass aus dem Doud erwächt ginn, esou wéi hie gesot hat. Kommt heihinner, kuckt d’Plaz, wou hie louch!
7 An da gitt séier a sot senge Jünger: ’Hien ass aus dem Doud erwächt ginn! Hie geet iech viraus a Galiläa; do kritt dir hien ze gesinn.’ Kuckt, ech hunn iech et gesot!"
8 Huerteg sinn si vum Graf fortgaang, voller Angscht, ma och mat grousser Freed, an si si gelaf, fir de Jünger et ze verzielen.
9 A kuck, de Jesus ass hinne begéint a sot: “Freet iech!” Si sinn op hien duergaang, hunn sech virun him niddergehäit an hunn hien ugebiet.
10 Du sot de Jesus zu hinnen: “Fäert net! Gitt a sot menge Bridder, datt si a Galiläa goe sollen; do kréien si mech ze gesinn.”
5 De Jesus ass bis bei eng Stad a Samaria komm, déi Sychar heescht an déi no bei deem Stéck läit, dat de Jakob sengem Jong Jouseph ginn hat.
6 Do war de Jakobsbur. Well de Jesus midd war vun der Rees, huet hien sech bei de Bur gesat; et war ëm déi sechst Stonn.
7 Du koum eng Fra aus Samaria, fir Waasser ze schäffen. De Jesus sot zu hir: “Gëff mir ze drénken!”
8 Seng Jünger waren nämlech fort an d’Stad gaang, fir eppes z’iessen ze kafen.
9 Du sot déi samaritesch Fra zu him: “Wéi kënnt et, datt s du, e Judd, mech, eng samaritesch Fra, fir eppes ze drénke frees?” – D’Judden halen sech nämlech net mat de Samariter op. –
10 De Jesus huet hir geäntwert: “Wann s du dem Herrgott seng Gof kenne géifs a wann s du wéisst, wien et ass, deen zu dir seet: ’Gëff mir ze drénken!’, da géifs du hie froen, an hie géif dir liewegt Waasser ginn!”
11 D’Fra sot zu him: "Här, du hues näischt fir ze schäffen, an de Pëtz ass déif. Wou hues du dann dat liewegt Waasser hier?
12 Bass du éire méi dichteg wéi eise Papp, de Jakob, deen äis de Pëtz ginn huet a selwer draus gedronk huet, grad ewéi seng Jongen an all säi Véi?”
13 De Jesus huet hir geäntwert: "Jiddereen, dee vun dësem Waasser drénkt, gëtt nees duuschtereg.
14 Wien awer vun deem Waasser drénkt, dat ech him ginn, dee gëtt an all Éiwegkeet net méi duuschtereg, ma dat Waasser, dat ech him ginn, gëtt an him eng Quell mat spruddelegem Waasser, dat éiwegt Liewe schenkt.”
15 D’Fra sot zu him: "Här, gëff mir däers Waasser, fir datt ech net méi duuschtereg ginn an net méi heihinner ze komme brauch, fir Waasser ze schäffen!”
16 Hie sot zu hir: "Géi, ruff däi Mann a komm nees zréck!”
17 D’Fra huet him geäntwert: “Ech hu kee Mann.” De Jesus sot zu hir: "Dat hues du gutt gesot: ’E Mann hunn ech net.’
18 Fënnef Männer hues du nämlech gehat, an deejéinegen, deen s du elo hues, ass net däi Mann. Dat, wat s du gesot hues, ass wouer.”
19 D’Fra sot zu him: "Här, ech gesinn, datt s du e Prophéit bass.
20 Eis Pappen hunn op dësem Bierg ugebiet. Dir awer sot, datt Jerusalem déi Plaz ass, wou een ubiede muss.”
21 De Jesus sot zu hir: "Gleef mir es, Fra, d’Stonn kënnt, wou dir de Papp weder op dësem Bierg nach zu Jerusalem ubiet!
22 Dir biet un, wat dir net kennt; mir bieden un, wat mir kennen. D’Rettung kënnt nämlech vun de Judden.
23 Ma et kënnt eng Stonn – an se ass elo schonn do –, wou déijéineg, déi wierklech ubieden, de Papp am Geescht an an der Wourecht ubieden, well där Mënschen, déi hien esou ubieden, sicht de Papp.
24 Den Herrgott ass Geescht, an déijéineg, déi hien ubieden, mussen am Geescht an an der Wourecht ubieden.”
25 Du sot d’Fra zu him: “Ech weess, datt de Messias kënnt, dee Christus genannt gëtt. Wann hie kënnt, da verkënnegt hien äis alles.”
26 De Jesus sot zu hir: “Ech sinn et, ech, dee mat dir schwätzt.”
27 Iwwerdeems waren dem Jesus seng Jünger zréckkomm. Si hunn sech gewonnert, datt hie mat enger Fra geschwat huet. Trotzdem huet kee gefrot: “Wat sichs du?” oder “Wat schwätz du mat hir?”
28 D’Fra awer huet hire Waasserkrou stoe gelooss an ass fortgaang, hannescht an d’Stad. Do sot si zu de Leit:
29 “Kommt kucken! Do ass e Mënsch, dee mir alles gesot huet, wat ech gemaach hunn! Soll hien éiren de Christus sinn?”
30 Dueropshi sinn d’Leit aus der Stad erausgaang a bei de Jesus komm.
31 An der Tëschenzäit hunn dem Jesus seng Jünger him gefléift: “Rabbi, iess eppes!”
32 Hien awer sot zu hinnen: “Ech hunn e Kascht, deen dir net kennt.”
33 Dunn hunn d’Jünger een deen anere gefrot: “Soll éiren een him eppes z’iesse bruecht hunn?”
34 De Jesus sot zu hinnen: "Mäi Kascht ass et, dat ze maachen, wat deejéinege wëllt, dee mech geschéckt huet, an säi Wierk fäerdeg ze maachen.
35 Sot dir net: ’Et sinn nach véier Méint, an da kënnt d’Rekolt’? Ech awer soen iech: Hieft äre Bléck a kuckt d’Felder, wéi se zeideg si fir d’Rekolt!
36 Scho kritt deen, deen d’Rekolt eranhëlt, säi Loun a sammelt Fruucht fir d’éiwegt Liewen, esou datt si sech allebéid freeën: deen, dee séit, an deen, deen d’Rekolt eranhëlt.
37 An dësem Sënn ass d’Spréchwuert wouer: Deen ee séit, an deen aneren hëlt d’Rekolt eran.
38 Ech hunn iech geschéckt, fir eng Rekolt eranzehuelen, fir déi dir iech net midd gemaach hutt. Anerer hunn sech midd gemaach, an dir profitéiert vun hirer Méi.”
39 Vill vun de Samariter aus där Stad hunn un de Jesus gegleeft wéinst der Fra hirem Wuert. Si hat jo bezeit: “Hien huet mir alles gesot, wat ech gemaach hunn.”
40 Wéi d’Samariter elo bei hie koumen, hunn si hie gebieden, bei hinnen ze bleiwen, an hien ass zwéin Deeg do bliwwen.
41 An et hunn der nach vill méi gegleeft wéinst sengem eegene Wuert,
42 an zu der Fra soten si: “Et ass net méi wéinst denger Ausso, wou mir gleewen – mir hu jo selwer héieren a mir wëssen, datt deen heite wierklech de Retter vun der Welt ass.”
9 Där Deeg een huet de Jesus e Mann, dee Matthäus geheescht huet, beim Oktroishaische sëtze gesinn, an hie sot zu him: “Komm mir no!” Dunn ass de Mann opgestan an ass him nogaang.
10 A wéi de Jesus am Haus bei Dësch war, kuck, du si vill Steierandreiwer a Sënner komm an hunn sech mat him an senge Jünger un den Dësch gesat.
11 D’Pharisäer, déi dat gesinn hunn, soten zu de Jünger: “Firwat ësst äre Meeschter mat de Steierandreiwer an de Sënner?”
12 De Jesus awer huet et héieren a sot: "Et sinn net déi Gesond, déi en Dokter brauchen, ma déi Krank.
13 Dir awer gitt a léiert, wat et heescht: Baarmhäerzegkeet wëll ech, an net Affer! Ech sinn nämlech net komm, fir déi Gerecht ze ruffen, ma d’Sënner."
19 Um Owend vun deem éischten Dag vun der Woch, wéi d’Jünger sech aus Angscht virun de Judden hanner zouenen Dieren opgehal hunn, ass de Jesus komm an huet sech an hir Mëtt gestallt. Hie sot zu hinnen: “Fridde sief mat iech!”
20 Nodeems hien dat gesot hat, huet hien hinnen seng Hänn an seng Säit gewisen. D’Jünger hunn sech gefreet, wéi si den Här gesinn hunn.
21 Du sot de Jesus nach eng Kéier zu hinnen: “Fridde sief mat iech! Wéi de Papp mech geschéckt huet, esou schécken ech iech.”
22 Nodeems hien dat gesot hat, huet hien si ugehaucht a sot zu hinnen: "Emfänkt hellege Geescht!
23 Wiem dir d’Sënnen noloosst, deem sinn se nogelooss; wiem dir se net noloosst, deem sinn se net nogelooss."
24 Den Thomas, ee vun deenen Zwielef, deen Zwilling genannt gouf, war net bei hinnen, wéi de Jesus komm ass.
25 Déi aner Jünger soten zu him: “Mir hunn den Här gesinn!” Hien awer sot zu hinnen: “Wann ech net un sengen Hänn d’Wonn vun den Neel gesinn, a wann ech net mäi Fanger an d’Wonn vun den Neel leeë kann, a wann ech net meng Hand an seng Säit leeë kann, da gleewen ech net!”
26 Aacht Deeg drop waren d’Jünger nees dobannen zesummen, an den Thomas war bei hinnen. Obschonns d’Dieren zougespaart waren, ass de Jesus komm, huet sech an hir Mëtt gestallt a sot: “Fridde sief mat iech!”
27 Du sot hien zum Thomas: “Komm hier mat dengem Fanger, kuck meng Hänn; komm hier mat denger Hand, lee se a meng Säit – a sief net méi ongleeweg, ma gleeweg!”
28 Den Thomas huet him geäntwert: “Mäin Här a mäi Gott!”
29 De Jesus sot zu him: “Well s du mech gesinn hues, gleefs du. Glécklech déi, déi net gesinn an dach gleewen!”
30 Nach vill aner Zeechen, déi net an dësem Buch opgeschriwwe sinn, huet de Jesus bei senge Jünger zou gemaach.
31 Déi hei awer sinn opgeschriwwen, fir datt dir gleeft, datt de Jesus de Christus ass, dem Herrgott säi Jong, a fir datt dir, wann dir gleeft, d’Liewen hutt an sengem Numm.
2 De Johannes hat am Prisong vum Christus senge Wierker héieren. Duerfir huet hien seng Jünger dohi geschéckt,
3 fir hien ze froen: “Bass du deen, dee komme soll, oder solle mir op en anere waarden?”
4 De Jesus huet hinne geäntwert: "Gitt hin an erzielt dem Johannes, wat dir héiert a gesitt:
5 Déi Blann gesinn nees, an déi Schlamm kënnen erëm goen; déi Aussätzeg gi gerengegt, an déi Daf héieren op en Neis; déi Doudeg ginn erwächt, an deenen Aarme gëtt eng gutt Noriicht verkënnegt.
6 A glécklech ass dann deen, deen u mir keen Ustouss hëlt.“7 Wéi dem Johannes seng Jünger fort waren, huet de Jesus ugefaang, mat de Leit iwwer hien ze schwätzen. Hie sot:”Wat wollt dir iech ukucken, wéi dir an d’Wüüst erausgaang sidd? En Hallem, dee vum Wand hin an hier geblose gëtt?
8 Oder wat wollt dir gesinn, wéi dir erausgaang sidd? E Mënsch, deen a Seid a Samett gekleet ass? Kuckt, Leit, déi a Seid a Samett gekleet sinn, déi sinn an de Kinnekshaiser.
9 Oder wat wollt dir gesinn, wéi dir erausgaang sidd? E Prophéit? Jo, ech soen iech, esouguer méi wéi e Prophéit.
10 De Johannes ass et, iwwer dee geschriwwe steet: Kuck, ech schécke mäi Buet virun dir hier: Hie geet virun dir a bereet däi Wee vir.
11 Amen, ech soen iech: Vun all deenen, déi jee vun enger Fra gebuer goufen, ass kee méi grouss wéi de Johannes den Deefer – an dach ass dee Klengsten am Himmelräich méi grouss wéi hien."
15 Wéi d’Engele vun den Hierde fortgaang waren an den Himmel, soten d’Hierden zueneen: “Loosse mer dach bis op Bethlehem goen an äis dat ukucken, wat geschitt ass a wat den Här äis matgedeelt huet!”
16 Si hunn sech geflass, fir dohinner ze goen, an si hunn d’Maria an de Jouseph fonnt an d’Këndchen, dat an enger Krëpp louch.
17 Wéi si dat gesinn hunn, hunn si erzielt, wat hinnen iwwer dëst Kand gesot gi war.
18 All déi, déi et héieren hunn, hunn sech iwwer dat gewonnert, wat d’Hierden hinne soten.
19 D’Maria awer huet sech all dës Wierder gemierkt an an hirem Häerz driwwer nogeduecht.
20 Wéi d’Hierden hannescht bei hir Häerd gaang sinn, hunn si den Herrgott verherrlecht a gelueft fir dat, wat si héieren a gesinn haten – et ass alles esou gewiescht, wéi et hinne gesot gi war.
13 De Jesus sot zu senge Jünger: "Dir sidd d’Salz vun der Äerd! Wann awer dat Salz fad ginn ass, wouduerch kann et dann nees salzeg gemaach ginn? Et daacht näischt méi, et ass just nach gutt, fir erausgehäit a vun de Leit zertrëppelt ze ginn.
14 Dir sidd d’Liicht vun der Welt! Eng Stad, déi uewen um Bierg läit, kann een net verstoppen.
15 Et fänkt ee jo och net eng Luucht un an ’t stellt een se dann ënner e Sieschter, ma ’t stellt een se op de Liichter, an da liicht se fir all déi, déi am Haus sinn.
16 Esou soll äert Liicht virun de Leit liichten, fir datt si är gutt Wierker gesinn an äre Papp am Himmel verherrlechen."
24 De Jesus huet de Leit dat Gläichnes hei erzielt: "D’Himmelräich ass ze vergläiche mat engem Mënsch, dee gudde Som op säi Stéck geséit huet.
25 Wéi alles geschlof huet, koum säi Feind, huet matzen ënner de Weess Onkraut geséit an huet sech ewechgemaach.
26 Wéi d’Hällem grouss gi sinn a Fruucht gedroen hunn, huet och d’Onkraut sech gewisen.
27 Du sinn dem Haushär seng Kniecht bei hie komm a soten zu him: ’Här, hues du net gudde Som op däi Stéck geséit? Wou kënnt dann dat Onkraut hier?’
28 Hien huet hinne geäntwert: ’Dat huet e Feind gemaach!’ Du soten d’Kniecht zu him: ’Solle mir higoen an et zesummerafen?’
29 Hie sot: ’Neen, soss rappt dir, wann dir d’Onkraut zesummeraaft, an engems de Weess mat eraus.
30 Loosst béides matenee wuesse bis d’Rekolt! Da soen ech deenen, déi d’Rekolt eranhuele kommen: Raaft fir d’éischt d’Onkraut a bannt et a Bëndelen zesummen, fir et ze verbrennen; de Weess awer sammelt fir a meng Scheier!”
31 Nach en anert Gläichnes huet de Jesus hinne matginn. Hie sot: "Mat dem Himmelräich ass et wéi mat engem Moschterkär, deen e Mënsch op säi Stéck séit.
32 De Moschterkär ass wuel dee klengste vun alle Somkären, ma wann e bis gewuess ass, gëtt e méi grouss wéi all déi aner Gaardeplanzen – e gëtt e Bam, esou datt d’Vigel vum Himmel kommen an an sengen Äscht hir Näschter bauen.”
33 An nach en anert Gläichnes huet hien hinne verzielt: “Mat dem Himmelräich ass et wéi mat Deessem, deen eng Fra ënner dräi Moosse Miel mëscht, bis dat Ganzt duerchsaiert ass.”
34 Dat alles huet de Jesus deene sëllege Leit a Gläichnesser verzielt – ouni Gläichnesser huet hien hinnen näischt verzielt,
35 fir datt sech dat erfëlle géif, wat duerch de Prophéit gesot gi war: “Dann doen ech mäi Mond op [a schwätzen] a Gläichnesser, da ruffen ech dat aus, wat zënter dem Ufank [vun der Welt] verstoppt war.”
36 Duerno huet de Jesus d’Leit heemgeschéckt an ass hannescht an d’Haus gaang. Seng Jünger si bei hie komm a soten zu him: “Erklär äis d’Gläichnes vum Onkraut um Feld!”
37 Hien huet hinne geäntwert: "Deejéinegen, deen dee gudde Som séit, dat ass de Mënschejong,
38 an d’Feld, dat ass d’Welt; dee gudde Som, dat sinn d’Kanner vum Räich, an d’Onkraut, dat sinn d’Kanner vum Béisen.
39 De Feind, deen et geséit huet, ass den Däiwel, d’Rekolt ass d’Enn vun dëser Welt, an déi, déi d’Rekolt eranhuelen, sinn d’Engelen.
40 Esou wéi d’Onkraut zesummegeraaft an am Feier verbrannt gëtt, esou geet et och um Enn vun dëser Welt.
41 De Mënschejong schéckt dann seng Engelen, an si rafen all dat aus sengem Räich eraus, wat een zum Béise verféiert, an och all déi, déi Onrecht gedoen hunn,
42 an si geheien si an en Uewen, an deem Feier ass ; do gëtt gejéimert a mat den Zänn gegrätscht.
43 Da liichten déi Gerecht wéi d’Sonn an hirem Papp sengem Räich. Wien Oueren huet, dee soll lauschteren!"
25 Där Deeg een huet de Jesus gesot: "Ech luewen dech, Papp, Här vum Himmel a vun der Äerd, well s du dat hei virun deene Verstännegen a Gescheite verbuerge gehal an et deene Klenge bekannt gemaach hues.
26 Jo, Papp, esou huet et dir gefall.
27 Ech krut vu mengem Papp alles uvertraut. Et erkennt keen de Jong, ausser dem Papp, an et erkennt keen de Papp, ausser dem Jong an deemjéinegen, deem de Jong et bekannt maache wëllt.
28 Kommt all hier bei mech, déi dir iech kristillegt a schwéier Laaschten ze droen hutt; bei mir kënnt dir raschten.
29 Huelt mäi Jach op iech a léiert vu mir, well ech si vu ganzem Häerz duuss an damiddeg, an dir fannt Rou fir är Séil.
30 Mäi Jach ass nämlech net schwéier ze droen, a meng Laascht ass liicht."
22 Nodeems de Jesus deene ville Leit eppes z’iesse verschaaft hat, huet hien seng Jünger gedoen an den Naache klammen an op déi aner Säit virfueren. Iwwerdeems si fortgefuer sinn, huet hien d’Leit fortgeschéckt.
23 Duerno ass hien de Bierg eropgaang, fir fir sech ze sinn an ze bieden. Et ass Owend ginn, an hie war eleng um Bierg.
24 Den Naache war scho vill Stadie vum Land ewech a gouf vun de Wellen hin an hier gerappt, well et war Géigewand.
25 An där véierter Nuetswuecht ass de Jesus iwwer de Séi op d’Jünger duerkomm.
26 Wéi si hien iwwer de Séi komme gesinn hunn, waren si ausser sech a soten: “Et ass e Geescht!”, an si hu vun Angscht Kreesch gedoen.
27 De Jesus huet direkt ugefaang, mat hinnen ze schwätzen, a sot: “Kuraasch, ech sinn et; fäert net!”
28 De Péitrus huet him geäntwert: “Här, wann s du et bass, da gebitt mir, iwwer d’Waasser bei dech ze kommen!”
29 De Jesus sot: “Komm!” Nodeems de Péitrus aus dem Naachen erausgeklomm war, ass hien iwwer d’Waasser op de Jesus duergaang.
30 Wéi hien awer dee staarke Wand gesinn huet, huet hien et mat der Angscht ze doe kritt, a wéi hien ugefaang huet ënnerzegoen, huet hie Kreesch gedoen: “Här, rett mech!”
31 De Jesus huet eenzock d’Hand ausgestreckt an de Péitrus gepaakt. Hie sot zu him: “Du Klenggleewegen! Firwat hues du gezweiwelt?”
32 Nodeems si an den Naache geklomm waren, huet de Wand sech geluecht.
33 Déi am Naachen hunn de Jesus ugebiet a soten: “Wierklech, du bass dem Herrgott säi Jong!”
15 De Jesus ass deenen Eelef erschéngen a sot zu hinnen: "Gitt eraus an d’ganz Welt, verkënnegt der ganzer Schëpfung d’Evangelium!
16 Deen, dee gleeft an sech deefe léisst, gëtt gerett; deen awer, deen net gleeft, gëtt veruerteelt.
17 Dës Zeeche begleeden déi, déi gleewen: A mengem Numm dreiwen si Dämonen aus; si schwätzen an neie Sproochen;
18 si huele Schlaangen an d’Hand, a wann si eppes Gëfteges drénken, schuet et hinnen net; si leeë Kranken d’Hänn op, an déi gi gesond."
19 Nodeems eiser Här Jesus dat zu hinne gesot hat, gouf hien op an den Himmel geholl, an hien huet sech op dem Herrgott seng riets Säit gesat.
20 Si awer hunn sech op de Wee gemaach an hunn iwwerall [d’Evangelium] verkënnegt. Den Här war mat hinnen an allem, wat si gemaach hunn, an hien huet d’Wuert bestätegt duerch déi Zeechen, déi et begleet hunn.
7 De Johannes den Deefer ass an der Wüüst opgetratt	an huet verkënnegt: "No mir kënnt een, dee méi staark ass wéi ech; ech sinn et net wäert, mech ze bécken an d’Stréckele vun senge Sandale lasszemaachen.
8 Ech hunn iech mat Waasser gedeeft, hien awer deeft iech mat hellegem Geescht."
9 Déi Zäit koum de Jesus vun Nazareth a Galiläa erfort, an hie gouf vum Johannes am Jordan gedeeft.
10 Soubal wéi hien aus dem Waasser eropkomm ass, huet hie gesinn, wéi den Himmel opgerappt ginn ass an de Geescht wéi eng Dauf op hien erofkomm ass.
11 An eng Stëmm koum aus dem Himmel: “Du bass mäi Jong, an ech hunn dech gär; du stees a menger Gonscht!”
35 De Jakobus an de Johannes, dem Zebedäus seng Jongen, si bei de Jesus komm an hunn zu him gesot: “Meeschter, mir hätte gär, datt s du äis dat an d’Rei méchs, wat mir dech elo froen.”
36 Hie sot zu hinnen: “Wat soll ech da fir iech an d’Rei maachen?”
37 Si soten zu him: “Looss äis an denger Herrlechkeet deen een op denger rietser Säit an deen aneren op denger lénkser Säit sëtzen!”
38 De Jesus awer huet hinne geäntwert: “Dir wësst net, wat dir do frot! Kënnt dir dann dee Kielech drénken, deen ech drénken, oder mat där Daf gedeeft ginn, mat där ech gedeeft ginn?”
39 Dueropshin hunn si zu him gesot: “Dat kënne mir!” Du sot de Jesus zu hinnen: "Dee Kielech, deen ech drénken, kritt dir ze drénken, a mat där Daf, mat där ech gedeeft ginn, gitt dir gedeeft.
40 Et ass awer net u mir, fir d’Plaz op menger rietser oder menger lénkser Säit ze verginn; duer kommen déi sëtzen, fir déi dës Plaze virbereet gi sinn."
41 Wéi déi zéng aner Jünger dat héieren hunn, hunn si ugefaang, sech iwwer de Jakobus an de Johannes ze iergeren.
42 Dunn huet de Jesus si bei sech geruff a sot zu hinnen: "Dir wësst, datt déijéineg, déi als déi Iewescht gëllen, iwwer hir Vëlleker herrschen, an datt déi Grouss hir Muecht iwwer d’Leit mëssbrauchen.
43 Bei iech awer soll et net esou sinn! Wien ënner iech dee Gréisste gi wëllt, dee soll ären Dénger ginn,
44 a wien ënner iech deen Éischte si wëllt, dee soll de Kniecht vun en alleguer sinn.
45 De Mënschejong ass nämlech net komm, fir bedéngt ze ginn, ma fir ze déngen an säi Liewen hierzeginn als Léisegeld fir der vill."
22 Wéi et un der Zäit war, fir sech dem Moses sengem Gesetz no rengegen ze loossen, hunn de Jouseph an d’Maria de Jesus erop op Jerusalem bruecht, fir hien dem Här ze weien
23 – esou wéi am Här sengem Gesetz geschriwwe steet: All männlecht Kand, dat der Mamm hire Schouss opmécht, soll helleg genannt an dem Här geweit ginn –
24 a fir Affer duerzebréngen – esou wéi am Här sengem Gesetz gesot gëtt: eng Koppel Duerteldauwen oder zwou jonk Dauwen.
25 Zu Jerusalem war e Mann, dee Simeon geheescht huet. Dëse war gerecht a fromm, hien huet drop gewaart, datt Israel getréischt géif, an den hellege Geescht war op him.
26 Vum hellege Geescht war him virausgesot ginn, hie geséich der Doud net, éier hien dem Här säi Christus gesinn hätt.
27 Geleet vum Geescht, ass hien elo an den Tempel komm, a wéi d’Elteren hiert Kand, de Jesus, erabruecht hunn, fir dat, wat vum Gesetz fir hie virgeschriwwe war, ze maachen,
28 huet de Simeon d’Kand an seng Äerm geholl, huet den Herrgott gelueft a sot:
29 "Elo kanns du däin Dénger, Här, a Fridde goe loossen, esou wéi s du gesot hues,
30 well meng Aen hunn d’Rettung gesinn, déi vun dir kënnt
31 an déi s du fir all d’Vëlleker bestëmmt hues,
32 e Liicht, dat Offenbarung bréngt fir d’Heeden an Herrlechkeet fir däi Vollek Israel."
33 Dem Jesus säi Papp an seng Mamm hunn sech gewonnert iwwer dat, wat iwwer d’Kand gesot gouf.
34 Dunn huet de Simeon si geseent, an hie sot zu der Maria, dem Jesus senger Mamm: "Kuck, deen heiten ass agesat, fir datt duerch hien der vill an Israel falen an datt vill anerer opgeriicht ginn, an hien ass agesat, fir en Zeechen ze sinn, deem widdersprach gëtt
35 – dir selwer awer fiert och e Schwäert duerch d’Séil. Esou solle ville Mënschen hir Gedanke bekannt gemaach ginn."
36 Do war och d’Hanna, eng Prophéitin, dem Penuël aus dem Stamm Ascher seng Duechter. Si war scho bei Alter. Als jonkt Meedchen hat si sech bestuet a siwe Joer laang mat hirem Mann gelieft.
37 Elo war si eng Witfra vu 84 Joer, déi net vum Tempel fortgaang ass an dem Herrgott Dag an Nuecht mat Faaschten a Biede gedéngt huet.
38 An dësem Ament ass si dohi komm, huet den Herrgott gelueft an huet all deenen, déi op d’Erléisung vu Jerusalem gewaart hunn, vum Kand erzielt.
39 Nodeems d’Maria an de Jouseph alles erfëllt haten, wat vum Här sengem Gesetz virgeschriwwe war, sinn si a Galiläa an hir Stad Nazareth hanneschtgaang.
40 D’Kand awer ass gewuess an ass staark ginn, et war erfëllt mat Weisheet, an dem Herrgott seng Gnod war op him.
